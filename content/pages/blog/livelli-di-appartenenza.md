---
layout: post
title:  Livelli di appartenenza
categories: "[pensieri]"
tags: "[psicologia,politica,coscienza]"
date: 2019-05-01
---

Prima di tutto, un meta-commento: negli ultimi mesi le cose da fare sono state tante e l'obiettivo di scrivere articoli lunghi, informativi e ben strutturati è risultato chimerico; mi sono tuttavia reso conto che molte volte avrei voluto scrivere qualcosa di breve. Altro punto, più tecnico: è bello avere tutta la personalizzazione che consente l'html, ma talvolta è eccessivo e il risultato è che non si scrive più. Questo è il motivo per cui vedrete un po' cambiate le vesti del gablog (a partire dall'indirizzo url: i nuovi post saranno su <a href="https://gablab.gitlab.io/gablog/">https://gablab.gitlab.io/gablog</a>; si trovano anche i link agli articoli vecchi, che stanno invece su <a href="https://gabrielelabanca.github.io/">https://gabrielelabanca.github.io/</a>).

# Livelli di appartenenza

Siamo abituati, nell'attuale discorso politico, a sentire quasi una contrapposizione tra l'essere "italiani" e l'essere "europei": prima gli uni, poi gli altri; e se invece non fosse così? In questi ultimi anni sto imparando ad ammettere (non voglio dire "gestire") una complessità all'interno del nostro pensiero (in senso lato), la quale ammette anche idee contrarie che convivono e dialogano, mentre la tendenza è quella di trovare al più presto un vincitore e non pensarci più, creando a mio avviso delle repressioni controproducenti. 

Ho detto "a mio avviso", ma se ci limitiamo all'ambito psicologico è accettato che abbiamo diverse "sotto-persone" che compongono la nostra totalità: se ho capito bene quello che mi ha spiegato <a href="http://mirkolabella.altervista.org/Mirko/Home_2_2.html">Mirko</a> e integrando con la lettura di Dennett[^1], il nostro cervello impara a reagire in un certo modo a un dato input, cercando poi di dare un senso, un "soggetto", all'insieme delle reazioni; ma capita che queste reazioni siano irriducibili a un unico soggetto coerente, da cui l'illusione (dove questo termine ha il peso che avrebbe parlando di illusione della coscienza, beninteso) di più persone dentro di noi.

E se quindi ammettessimo più appartenenze dentro di noi? Se ci sentissimo europei *e* italiani? Voglio ora raccontarvi un po' di fatti miei, se gradite (esemplificare aiuta a spiegare): i miei livelli di appartenenza. Primo, l'appartenenza affettiva a Torino, ovvio; ma che dire dei parenti di fuori città? E che dire dei parenti del Sud Italia: non avrò diritto di sentirmi un po' "di giù", almeno nelle radici? 

Ancora: di certo la mia famiglia non è piemontese da generazioni, però le montagne del Torinese, di cui so così poco, mi sanno di origini (suggestioni pavesiane?); c'è di certo un'identità italiana, una spinta a essere orgogliosi conoscitori del proprio patrimonio artistico e culturale (CIBO!), per esempio, senza presunzione quanto più per un sereno debito morale verso questa eredità; un'identità europea, perché i confini esistono solo se li si vuole segnalare e forse questi sono un po' fuori tempo massimo; un'identità mondiale, perché no, che rifletta una coscienza ambientalista e umanitaria.

Ho fatto questa lista, forse noiosa, per evidenziare come sia assurdo misurare "quanto" si appartenga a qualcosa: ho vissuto a Padova tre anni sui miei venticinque; ciò mi rende padovano per tre venticinquesimi? Ora che abito a Vienna diventerò meno torinese col tempo? Si vede come questi discorsi non abbiano senso. 

Fate anche voi questo gioco e parliamo, certo, del ruolo dell'Italia in Europa, ma considerando queste ultime entità politiche e non realtà di fatto.







[^1]: *Dai batteri a Bach: come evolve la mente*, Daniel C. Dennett, ed. Cortina Raffaello.
