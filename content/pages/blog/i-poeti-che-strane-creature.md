---
layout: post
title: I poeti, che strane creature
categories: 
- pensieri
tags: 
- storia
- politica
date: 2019-06-16
---

Sto leggendo un libro che mi ha molto sorpreso: _Mussolini ha fatto anche cose buone_, di Francesco Filippi [^1]. Ebbene, sorpreso: mi aspettavo che, come Carlo Greppi mette in metafora nella prefazione,<blockquote>Anche un orologio rotto [...] segna l'ora giusta due volte al giorno.</blockquote>
Invece in questo breve e dettagliatissimo saggio quelle che mi aspettavo essere imprese certo insufficienti a "scusare" una dittatura devastante, ma pur vere, vengono rimesse al loro posto di "idiozie". Si scopre così che no, non è stato Mussolini a bonificare massicciamente le zone paludose: i tentativi in questo senso furono perlopiù fallimentari e i risultati consistettero in meno di quanto già fatto dai governi precedenti (un terzo; il regime ne dichiarò tra l'altro di più).

Le pensioni? Già esistevano; Mussolini semplicemente le accentrò nell'INFPS (che perdette la "F" dopo la guerra), insieme impossessandosi propagandisticamente del lavoro dei governi precedenti e garantendo un controllo diretto su questo "dispensatore di stipendi"[^2]: insomma, pensione (e, si scopre nel libro, anche tredicesima mensilità e Cassa Integrazione) non risultano conquiste fasciste.

L'edilizia? Fu concepita a fini prevalentemente propagandistici e alla fine della guerra ancora moltissimi non avevano una casa degna di questo nome (nonostante, di nuovo, i governi precedenti avessero lasciato in mano al regime politiche già avviate in questo senso). Un episodio che risulta quasi demenziale, considerando che un totalitarismo dovrebbe avere per definizione il controllo su tutto, è il fallimento nella gestione dell'emergenza del terremoto del 1930 in Basilicata: enormi quantità di soldi pubblici vennero dissipate in corruzione e sprecate.

Andiamo con le strade: dopo aver criticato e _boicottato_ i cantieri autostradali dei governi precedenti, il Partito Fascista cambiò idea (quasi come la Lega Nord che, se ricordate, sull'Italia unita sputava veleno) e riuscì a gonfiare tanto il progetto da farlo esplodere e fallire. Solo nel Dopoguerra si attuò la costruzione di una rete viaria efficiente, che alimentò in effetti il boom economico.

Mi annoio quasi a scrivere queste cose, forse anche voi a leggere, e siccome Zucconi allertava contro simili pericoli procedo velocemente[^3]; però voglio che l'elenco sia nutrito, sperando che andiate a controllare sul libro (a questo serve citare): Mussolini non rispettò la legge, rubò soldi pubblici, alimentò un sistema corrotto[^4]; favorì i propri parenti; dichiarò dopo l'assassinio politico di Matteotti
<blockquote> Se il Fascismo è stato un'associazione a delinquere, io sono il capo di questa associazione a delinquere![^5]</blockquote>
Attuò scelte svantaggiose per l'economia italiana (autarchia e vittimismo internazionale, voci ancora efficaci nell'Europa dei neo-nazionalismi) e impoverì la popolazione[^6]; denigrò il ruolo della donna a casalinga e generatrice di prole, sia in ambito scolastico sia nel lavoro[^7]. Andiamo sui piatti forti della propaganda: i successi militari del regime sono stati modesti e le campagne condotte con scarso acume e scarso rispetto dei diritti umanil. Infine, Mussolini giunse addirittura a disprezzare gli Italiani[^8]!

## Tiriamo il fiato

Nonostante il regime fascista abbia (direi ormai oggettivamente, se l'obiettivo del mio lungo elenco è stato raggiunto) peggiorato sotto tutti questi aspetti le condizioni della Nazione, ancora trova propri sostenitori[^9]. Chiaro che questi basano la propria opinione su menzogne e approssimazioni; ma perché allora, invece di perdere forza, con un'inerzia misteriosa questa e altre simili opninioni tengono piede così a lungo?

Ovviamente non sarà questo articolo a dare una risposta. Evidenzio al più qualche analogia con la nostra Italia attuale, guardando a partiti neofascisti come CasaPound, ma in generale a tutti gli estremismi violenti, quindi anche all'estremità sinistra/anarchica: la frustrazione di volere una società diversa, la scorciatoia di un nemico assoluto (lo straniero, il capitale) e il tentativo di dissociarsi completamente da esso; cosa ovviamente impossibile, da cui l'assurdo (e la salvezza apparente data dall'estetica). Questa impossibilità nasce dalla complessità della realtà, per cui è chiaro che non esiste una soluzione generale e semplice per l'uguaglianza sociale e la felicità di ogni essere vivente[^10]; ma come reagirvi?

Prima scelta: un credo politico, che diventa tanto più estremo quanto la capacità argomentativa (dovuta al soggetto o al credo stesso, alla sua scarsa plausibilità) è insufficiente a giustificarlo, dato che l'unica soluzione per mantenerlo diviene tapparsi le orecchie e "pregare a voce più alta".<br>
Seconda scelta: l'agnosticismo politico, ossia la scelta consapevole della propria limitatezza (cognitiva e valoriale: un individuo non può rappresentare tutti) e disposta a, anzi desiderosa di, cambiare idea in seguito a buone argomentazioni.

Inutile dire che io e forse tutti ambiamo, o raccontiamo di ambire alla seconda, ma non è per niente una soluzione piacevole: richiede la voglia di pensare caso per caso a cosa sia meglio, sostanzialmente rinunciando a ricette e slogan; assume la consapevolezza dell'inconsistenza di tali ricette, pertanto getta nell'incertezza; impone di mettersi al centro del sistema di responsabilità, togliendo dalla scena i soliti colpevoli e riconoscendo dove il proprio comportamento cozzi (forse inevitabilmente?) con gli ideali che si vorrebbe realizzati. Garantisce maggiore chiarezza e meno incazzature, ma non che si possa realizzare ciò che si vuole.

Forse per tali motivi, forse anche perché è difficile rinunciare alle illusioni quando sono tutto ciò che si ha (o si crede di avere) le fedi politiche (estreme o mainstream) continuano a prevalere.

------

Se siete interessati a seguire il gablog, vi rinvio alla pagina dei [Contatti](https://gablab.gitlab.io/gablog/contact/) (trovate il link in alto), dove trovate qualche novità rispetto alla sola pagina Facebook. <br>
Per i francofoni, vi segnalo il [blog](https://flogonewild17.wordpress.com) della mia amica Florence, che parla di ambiente e viaggi (come [questo](https://flogonewild17.wordpress.com/2019/04/29/un-mois-daventure-au-maroc-en-video/)), date uno sguardo! <br>
Infine, grazie ai lettori che, evidentemente assetati, si sono sorbiti tutto l'articolo. Per loro, in premio la spiegazione del titolo: è una citazione di De Gregori (e poi di De André, come interprete) dalla canzone _Le storie di ieri_:

<blockquote> Mussolini ha scritto anche poesie. <br> I poeti, che strane creature:<br> ogni volta che parlano è una truffa.</blockquote>




[^1]: Da qui in avanti, le citazioni tra virgolette vengono da questo libro; a volte indicherò la pagina.

[^2]: All'assunzione si iniziò a richiedere prove della fedeltà al partito unico, alimentando tra l'altro un sistema di clientelismo parallelo allo Stato.

[^3]: Intervista a GR3 su RaiRadio 3, il podcast non c'è più quindi dovete fidarvi di me.

[^4]: Finì per associarsi (inglobandole) alle organizzazioni mafiose, poi propagandò la loro estirpazione, salvo infine ritirare i poteri al prefetto Cesare Mori che (offuscando lo stesso Mussolini) stava riuscendo nell'impresa e lasciando nel Dopoguerra tutto come prima (con in più, va detto, il sostegno alla Mafia dato dagli Alleati).

[^5]: Cogliete anche voi la pericolosità di questa frase? Ha toni coraggiosi, suona da vero condottiero; ma di fatto ammette una colpa gravissima e, facendo accettare questa frase accattivante, di fatto se ne assolve!

[^6]: <q>Oggi il reddito italiano è circa il 90% di [quello di] un paese europeo avanzato come la Francia; negli anni trenta [...] era il 33%</q> (pag. 75).

[^7]: Normò l'aberrante "matrimonio riparatore", che attenuava il reato di stupro, rovinando inoltre la vita della vittima.

[^8]: Gli si attribuiscono le parole seguenti: <q>Questa neve e questo freddo vanno benissimo, così muoiono le mezze cartucce: e si migliora questa mediocre razza italiana</q>.

[^9]: Il leader di CasaPound [ha detto](http://espresso.repubblica.it/palazzo/2012/02/08/news/roma-casapound-spiazza-tutti-1.40175) di ritrovarsi nella definizione di "fascista del terzo millennio". Leggete l'intervista: ci sono anche concetti legittimi; il problema è vedere con nostalgia e come una soluzione il Fascismo, attribuendo a quel regime condizioni migliori di quelle attuali.

[^10]: Ma _può_ esistere una simile soluzione? È per tutti questa una definizione di "bene da perseguire"? Tra l'altro, ciò mi ricorda l'argomento, di cui prima o poi scriverò, dell'irrisolvibilità delle equazioni della fluidodinamica, che appunto impone di creare un modello diverso per ogni caso considerato.
